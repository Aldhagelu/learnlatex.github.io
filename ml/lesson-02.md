---
layout: "lesson"
lang: "ml"
title: "ലാറ്റെൿ ഉപയോഗിക്കുന്നത്"
description: "ഒരു ടെൿ സംവിധാനം എന്താണെന്നും പ്രചാരത്തിലുള്ള ചിലവ ഏതെന്നും, ലാറ്റെക്കിന്റെ കൂടെ ഉപയോഗിക്കുന്ന ചില ടെക്സ്റ്റ് എഡിറ്റർ ഏതൊക്കെയെന്നും, എഡിറ്റർ ഉള്‍ച്ചേര്‍ത്തിട്ടുള്ള ചില ഓണ്‍ലൈൻ സംവിധാനങ്ങൾ ഏതെന്നും ഈ പാഠത്തിൽ പരിചയപ്പെടാം."
toc-anchor-text: "ലാറ്റെൿ ഉപയോഗിക്കുന്നത്"
toc-description: "ടെൿ സംവിധാനവും ലാറ്റെൿ ടെക്സ് എഡിറ്ററും."
---

# ലാറ്റെൿ ഉപയോഗിക്കുന്നത്

<span
  class="summary">ഒരു ടെൿ സംവിധാനം എന്താണെന്നും പ്രചാരത്തിലുള്ള ചിലവ ഏതെന്നും, ലാറ്റെക്കിന്റെ കൂടെ ഉപയോഗിക്കുന്ന ചില ടെക്സ്റ്റ് എഡിറ്റർ ഏതൊക്കെയെന്നും, എഡിറ്റർ ഉള്‍ച്ചേര്‍ത്തിട്ടുള്ള ചില ഓണ്‍ലൈൻ സംവിധാനങ്ങൾ ഏതെന്നും ഈ പാഠത്തിൽ പരിചയപ്പെടാം.</span>
  
മറ്റനവധി കംപ്യൂട്ടർ പ്രോഗ്രാമുകളിൽ നിന്നു് വ്യത്യസ്തമായി, ലാറ്റെൿ എന്നതു് 'സകലതും' ഉള്‍ക്കൊള്ളുന്ന ഒരൊറ്റ പ്രയോഗമല്ല.
പകരം, ഒരുമിച്ചു പ്രവര്‍ത്തിക്കുന്ന ഒരു കൂട്ടം വേറിട്ട പ്രോഗ്രാമുകളാണു്. നിങ്ങള്‍ക്കാവശ്യം വരുന്ന രണ്ടു് കാര്യങ്ങളായി ഇവയെ വിഭാഗീകരിക്കാം:

- ഒരു _ടെൿ സംവിധാനം_
- ഒരു ടെക്സ്റ്റ് എഡിറ്റർ (മിക്കവാറും ലാറ്റെക്കിനു്് അനുയോജ്യമായതു്)

## ലാറ്റെൿ സംവിധാനങ്ങൾ
ലാറ്റെൿ ഉപയോഗിക്കുന്നതിനാവശ്യമായ കാതലായ ഭാഗം ഒരു ടെൿ സംവിധാനം പ്രാപ്യമായിരിക്കുക എന്നതാണു്.
ഒരു ടെൿ സംവിധാനം എന്നാൽ ലാറ്റെൿ പ്രവര്‍ത്തിപ്പിക്കാനാവശ്യമായ 'തിരശ്ശീലയ്ക്കു പിന്നിലുള്ള' ഒരു കൂട്ടം പ്രോഗ്രാമുകളും ഫയലുകളുമാണു്,
പക്ഷേ സാധാരണഗതിയിൽ ഇവ നിങ്ങൾ നേരിട്ട് പ്രവര്‍ത്തിപ്പിക്കേണ്ടി വരില്ല.

നിലവിൽ ലഭ്യമായിട്ടുള്ള രണ്ടു് പ്രധാന ടെൿ സംവിധാനങ്ങൾ [മിൿടെൿ](https://miktex.org/), [ടെൿ ലൈവ്](https://tug.org/texlive)
എന്നിവയാണു്. രണ്ടും വിന്‍ഡോസ്, മാൿഓഎസ്, ലിനക്സ് എന്നിവയ്ക്കു വേണ്ടി ലഭ്യമാണു്്. മിൿടെക്കിനു് വിന്‍ഡോസ് പശ്ചാത്തലമുണ്ട്,
മാൿഓഎസിൽ ടെൿ ലൈവ് ലഭ്യമാക്കിയിരിക്കുന്നത് [മാൿടെൿ](http://www.tug.org/mactex/) എന്ന ഒരു വലിയ ശേഖരത്തിന്റെ
കൂടെയാണു്. ഓരോ സംവിധാനത്തിനും [അതിന്റേതായ ആനുകൂല്യങ്ങളൂണ്ട്](https://tex.stackexchange.com/questions/20036),
ഒരുവേള [ലാറ്റെൿ പദ്ധതിയിൽ നിന്നുള്ള ഉപദേശം](https://www.latex-project.org/get/) നിങ്ങള്‍ക്കുപകാരപ്പെട്ടേക്കും.

ഏതു സംവിധാനം തിരഞ്ഞെടുക്കണമെന്ന് ആശയക്കുഴപ്പമുണ്ടെങ്കിൽ,ട െൿ ലൈവ് എല്ലാ പ്രമുഖ ഓപ്പറേറ്റിങ് പ്രവര്‍ത്തകങ്ങളിലും
ലഭ്യമായതിനാലും മികച്ച പ്രവര്‍ത്തനശേഷി ഉള്ളതിനാലും, ഞങ്ങളുടെ ശുപാര്‍ശ ടെൿ ലൈവ് ഇന്‍സ്റ്റാൾ ചെയ്യുവാനാണു്.

## എഡിറ്ററുകൾ

ലാറ്റെൿ ഫയലുകൾ വെറും സാധാരണ പാഠം (text) ആയതിനാൽ അവ്വ ഏതു ടെക്സ്റ്റ് എഡിറ്റർ ഉപയോഗിച്ചും നിര്‍മ്മിക്കുകയോ
തിരുത്തുകയോ ചെയ്യാം. എന്നിരുന്നാലും, ലാറ്റെക്കുമായി യോജിച്ചു പ്രവര്‍ത്തിക്കാൻ രൂപകല്പന ചെയ്തിട്ടുള്ള എഡിറ്റർ
ഉപയോഗിക്കുന്നതാണ് സൗകര്യപ്രദം; കാരണം ഒറ്റ ക്ലിക്ക് വഴി പ്രമാണങ്ങൾ കംപൈൽ ചെയ്യുക, അവിടെത്തന്നെ
പിഡിഎഫ് കാണുവാൻ സാധിക്കുക, സിന്റാക്സ് തെളിച്ചു കാണിക്കുക മുതലായ സൗകര്യങ്ങൾ അവയിലുണ്ട്.
എല്ലാ ആധുനിക ലാറ്റെൿ എഡിറ്ററുകളും പ്രദാനം ചെയ്യുന്ന ഏറ്റവും പ്രയോജനകരമായ ഒരു സൗകര്യം സിന്‍ൿടെൿ
ആണ്: പ്രമാണത്തിന്റെ ഉറവയിൽ ക്ലിക്ക് ചെയ്ത് പിഡിഎഫിൽ യഥാസ്ഥാനത്തു ചെല്ലുവാനോ, പിഡിഎഫിൽ നിന്നു്
തിരിച്ച് ഉറവയിലെ സ്ഥാനത്തു വരുവാനോ ഉള്ള സൗകര്യം.

ഇവിടെ പരാമര്‍ശിക്കുവാൻ സാധിക്കുന്നതിലധികം ലാറ്റെൿ എഡിറ്ററുകളുണ്ട്: [സ്റ്റാൿഎക്സ്ചേഞ്ചിൽ സമഗ്രമായ ഒരു
പട്ടികയുണ്ട്](https://tex.stackexchange.com/questions/339/latex-editors-ides).
[ടെൿവര്‍ക്സ്](https://tug.org/texworks) എന്നൊരു ലളിതമായ എഡിറ്റർ വിന്‍ഡോസിലും ലിനക്സിലും
ടെൿ ലൈവിന്റെയും മിൿടെക്കിന്റെയും കൂടെ വരുന്നുണ്ടു്, [ടെൿഷോപ്പ്](https://pages.uoregon.edu/koch/texshop/)
മാൿടെക്കിന്റെ കൂടെ ലഭ്യമാണു്.

<p 
  class="hint">നിങ്ങൾ ഏതു് എഡിറ്റർ തിരഞ്ഞെടുത്താലും, അതു് നിങ്ങള്‍ തിരഞ്ഞെടുത്ത ടെൿ സംവിധാനം ഇന്‍സ്റ്റാൾ
  ചെയ്തതിനു <i>ശേഷം</i> ഇന്‍സ്റ്റാൾ ചെയ്യാൻ ഞങ്ങൾ ശുപാര്‍ശ ചെയ്യുന്നു, അതുവഴി എഡിറ്ററിനു് ടെൿ സംവിധാനം
  'കണ്ടെത്താൻ' സാധിക്കുകയും അതിനനുസരിച്ചുള്ള ക്രമീകരണങ്ങൾ ശരിപ്പെടുത്തുകയും ചെയ്യും.
  </p>

## ഓണ്‍ലൈൻ പ്രവര്‍ത്തനം

ടെൿ സംവിധാനമോ ലാറ്റെൿ എഡിറ്ററോ ഇന്‍സ്റ്റാൾ ചെയ്യുന്നതിനു പകരം അനവധി ഓണ്‍ലൈൻ സൈറ്റുകൾ ഇതേ
സൗകര്യം ഒരുക്കുന്നുണ്ട്. ഈ വെബ്‌സൈറ്റുകൾ വഴി നിങ്ങളുടെ പ്രമാണങ്ങൾ ഒരു വെബ് പേജിൽ എഴുതി, തിരശ്ശീലയ്ക്കു
പിറകിൽ ലാറ്റെൿ പ്രവര്‍ത്തിപ്പിച്ച്, നിര്‍മ്മിച്ച പിഡിഎഫ് പ്രമാണം നിങ്ങള്‍ക്കു കാണിച്ചു തരും.

ഇതിൽ ചില സൈറ്റുകൾ ലാറ്റെക്കിനോടു കൂടെ വേഡ് പ്രൊസസ്സറുകള്‍ക്കു സമാനമായ സൗകര്യങ്ങൾ ലഭ്യമാക്കുന്നവയാണു്,
മറ്റു ചിലവ ലാറ്റെൿ കോഡ് കാണിച്ചു തരികയും നിങ്ങളുടെ കംപ്യൂട്ടറിൽ ലാറ്റെൿ ഇന്‍സ്റ്റാൾ ചെയ്തതു പോലെ ഉപയോഗിക്കുന്നതിൽ
ശ്രദ്ധ കേന്ദ്രീകരിക്കുന്നവയുമാണു്.

ചില സംവിധാനങ്ങൾ ലോഗിൻ ചെയ്യാതെ തന്നെ ലാറ്റെൿ പ്രവര്‍ത്തിപ്പിക്കാൻ സാധിക്കുന്നവയാണു്, ഉദാഹരണത്തിനു് ഞങ്ങൾ ഉപയോഗിക്കുന്ന
[ടെൿലൈവ്.നെറ്റ്](https://texlive.net), അതു വഴി ഞങ്ങൾ തന്നിരിക്കുന്ന ഉദാഹരണങ്ങളെല്ലാം തിരുത്താനും പരീക്ഷിക്കാനും സാധിക്കും.
കൂടുതൽ പൂര്‍ണ്ണമായ പ്രവൃത്തികള്‍ക്ക്, മികച്ച ചില വെബ്‌സൈറ്റുകൾ ഉപയോഗിക്കുവാൻ രജിസ്റ്റർ ചെയ്യണം. ഇവ പ്രമാണങ്ങളിൽ നിങ്ങൾ
വരുത്തുന്ന മാറ്റങ്ങൾ സൂക്ഷിക്കാനും മറ്റു സൈറ്റുകള്‍ക്കു മേലുള്ള ജോലിഭാരം കുറയ്ക്കാനും സഹായിക്കും. ഞങ്ങളുടെ ഉദാഹരണങ്ങൾ തിരുത്തുവാൻ
ഒരു പ്രമുഖ ഓണ്‍ലൈൻ ലാറ്റെൿ വെബ്‌സൈറ്റായ [ഓവര്‍ലീഫ്](https://www.overleaf.com) ഉപയോഗിക്കുന്നതിനുള്ള കണ്ണികൾ ക്രമീകരിച്ചിട്ടുണ്ട്.
തീര്‍ച്ചയായും മറ്റു ചിലവയുമുണ്ട്, ഉദാഹരണത്തിന് [പേപീരിയ](https://papeeria.com/).

## മറ്റുള്ളവരുമായി സഹകരിച്ചു പ്രവര്‍ത്തിക്കുവാൻ

പ്രസാധകർ, പ്രബന്ധാവതരണ സംഘാടകർ, arXiv പോലുള്ള മുദ്രണപൂര്‍വ്വ സെര്‍വ്വറുകൾ മുതലായ പ്രമാണങ്ങൾ പ്രസിദ്ധീകരിക്കുന്നവര്‍ക്കു്
താങ്കളുടെ ലാറ്റെൿ ഉറവകൾ അയച്ചു കൊടുക്കുവാൻ ഉദ്ദേശിക്കുന്നുണ്ടെങ്കിൽ അവരുടെ നിബന്ധനകളും നിയന്ത്രണങ്ങളും പരിശോധിക്കുക.

## അഭ്യാസം

ഒന്നുകിൽ നിങ്ങളുടെ കംപ്യൂട്ടറിൽ ലാറ്റെൿ ഇന്‍സ്റ്റാൾ ചെയ്യുകയോ അല്ലെങ്കിൽ ഒരു ഓണ്‍ലൈൻ ലാറ്റെൿ സേവനത്തിൽ അംഗത്വം
എടുക്കുകയോ ചെയ്യുക. നിങ്ങളുടെ കംപ്യൂട്ടറിൽ ലാറ്റെൿ ഇന്‍സ്റ്റാൾ ചെയ്തതാണെങ്കിൽ ഒരു എഡിറ്റർ കൂടെ തിരഞ്ഞെടുക്കണം: ഞങ്ങളുടെ
ശുപാര്‍ശ ടെൿവര്‍ക്സ് അല്ലെങ്കിൽ ടെൿഷോപ്പ് ഉപയോഗിക്കാനാണ് (മുമ്പ് വിവരിച്ചതു നോക്കുക), _നിങ്ങള്‍_ ലാറ്റെൿ എത്ര നന്നായി
പ്രവര്‍ത്തിപ്പിക്കുന്നു എന്ന് നിങ്ങൾ തന്നെ മനസ്സിലാക്കിയതിനു ശേഷം പിന്നീട് മറ്റു എഡിറ്ററുകളെ പരീക്ഷിക്കുക.

[ഞങ്ങളുടെ എല്ലാ അഭ്യാസങ്ങളും വെബ് ബ്രൗസറിൽ പ്രവര്‍ത്തിപ്പിക്കാൻ](help.md) നിങ്ങള്‍ക്കു സാധിക്കും, പക്ഷേ ശരിക്കുള്ള പ്രമാണങ്ങൾ
നിര്‍മ്മിക്കാൻ നിങ്ങളെ സഹായിക്കുകയാണ് ഞങ്ങളുടെ ഉദ്ദേശ്യം, അതിനാവശ്യമായ തയ്യാറെടുപ്പുകൾ നടത്താൻ പറ്റിയ സമയമാണിത്.
