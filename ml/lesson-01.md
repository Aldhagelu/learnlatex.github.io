---
layout: "lesson"
lang: "ml"
title: "ലാറ്റെൿ എന്താണു്, അതെങ്ങനെ പ്രവര്‍ത്തിക്കുന്നു"
description: "ലാറ്റെക്കിന്റെ അടിസ്ഥാനപാഠങ്ങളും, മൈക്രോസ്ഫ്റ്റ് വേഡോ ലിബ്രെഒഫീസ് റൈറ്ററോ പോലുള്ള മറ്റു സാധാരണ വേഡ് പ്രൊസസ്സറുകളെ അപേക്ഷിച്ച് എങ്ങനെ പ്രവര്‍ത്തിക്കുന്നുവെന്നും ഈ പാഠത്തിൽ പരിചയപ്പെടാം."
toc-anchor-text: "ലാറ്റെൿ അടിസ്ഥാനപാഠങ്ങൾ"
toc-description: "ലാറ്റെൿ എന്താണു്, അതെങ്ങനെ പ്രവര്‍ത്തിക്കുന്നു."
---

# ലാറ്റെൿ അടിസ്ഥാനപാഠങ്ങൾ

<span
  class="summary">ലാറ്റെക്കിന്റെ അടിസ്ഥാനപാഠങ്ങളും, മൈക്രോസ്ഫ്റ്റ് വേഡോ ലിബ്രെഒഫീസ് റൈറ്ററോ പോലുള്ള മറ്റു സാധാരണ വേഡ് പ്രൊസസ്സറുകളെ അപേക്ഷിച്ച് എങ്ങനെ പ്രവര്‍ത്തിക്കുന്നുവെന്നും ഈ പാഠത്തിൽ പരിചയപ്പെടാം.</span>

മൈക്രോസ്ഫ്റ്റ് വേഡോ ലിബ്രെഒഫീസ് റൈറ്ററോ പോലുള്ള മറ്റു സാധാരണ വേഡ് പ്രൊസസ്സറുകളിൽ നിന്നു് വ്യത്യസ്തമായി,
ലാറ്റെൿ പൊതുവേ WYSIWYG ('What You See Is What You Get') തരത്തിലല്ല പ്രവര്‍ത്തിക്കുന്നതു്.
ലാറ്റെക്കിൽ ഒരു വെറും ടെക്സ്റ്റ് ഫയലിൽ ഉള്ളടക്കം എഴുതി അതിൽ ‘മാര്‍ക്കപ്പ്’ വഴി രൂപഘടന ആവശ്യപ്പെടുകയാണു്
ചെയ്യുന്നതു്. ഈ മാര്‍ക്കപ്പ്, എച്ടിഎംഎൽ ചെയ്യുന്നതു പോലെ പാഠത്തിലെ ചില ഭാഗങ്ങളുടെ യുക്തിസഹമായ ഉദ്ദേശ്യം
എന്താണെന്നു് ലാറ്റെക്കിനു പറഞ്ഞു കൊടുക്കുകയാണു് ചെയ്യുന്നതു്.

എച്ടിഎംഎൽ പ്രമാണങ്ങളിൽ ഒരു പുതിയ ഖണ്ഡത്തിനെ സൂചിപ്പിക്കാനുപയോഗിക്കുന്ന `<h2>` എന്ന ഘടകം
ഉദാഹരണമായെടുക്കുക. ലാറ്റെക്കിലും ഇതിനു തത്തുല്യമായ ആജ്ഞയുണ്ട്; ഇവിടെ `\section` എന്ന ആജ്ഞയാണു്
ഉപയോഗിക്കേണ്ടതു്.

## ലാറ്റെൿ പ്രവര്‍ത്തനരീതി

ലാറ്റെൿ ഫയലുകൾ നമുക്കാവശ്യമുള്ള അന്തിമപ്രമാണമല്ല, പകരം പ്രമാണത്തിന്റെ ഓരോ ഭാഗവും എന്തു് ആണെന്നുള്ള
നിര്‍ദ്ദേശങ്ങളാണ്. സാധാരണഗതിയിൽ ലാറ്റെൿ ഫയലുകളല്ല നിങ്ങൾ മറ്റുള്ളവര്‍ക്കു് നല്കുന്നതു്, പകരം നിങ്ങളുടെ
ലാറ്റെൿ _സ്രോതസ്സ്_ എഴുതിയതിനു ശേഷം ആ ഫയലിൽ ലാറ്റെൿ (പൊതുവേ `pdflatex` എന്ന പ്രോഗ്രാം)
പ്രവര്‍ത്തിപ്പിക്കുക വഴി ലഭിക്കുന്ന പിഡിഎഫ് പ്രമാണമാണു്. 

പലരും പലരീതിയിലാണ് ഈ പ്രക്രിയയെ വിശേഷിപ്പിക്കാറ്. ലാറ്റെൿ ഉപയോഗിക്കുന്നതു് ഏറെക്കുറെ പ്രോഗ്രാമിങ് പോലെ
ആയതിനാൽ പലപ്പോഴും പ്രമാണം ‘കംപൈൽ’ ചെയ്യുക എന്നു വിളിക്കപ്പെടാറുണ്ട്; ‘പാഠവിന്യാസം’ ചെയ്യുക
എന്നതാവും കുറേക്കൂടി ഉചിതം.

## ലാറ്റെൿ പലതവണ പ്രവര്‍ത്തിപ്പിക്കുന്നത്

ലളിതമായ പ്രമാണങ്ങള്‍ക്കു് ഒറ്റ തവണ പ്രമാണസ്രോതസ് (ലാറ്റെൿ ഫയൽ) പാഠവിന്യാസം നടത്തിയാൽ തന്നെ
പൂര്‍ണ്ണമായ പിഡിഎഫ് ലഭിക്കും. പക്ഷേ പ്രതിനിര്‍ദ്ദേശങ്ങൾ (cross-references), ഉദ്ധരണികൾ (citations),
ചിത്രങ്ങൾ, ഉള്ളടക്കസൂചിക മുതലായ കുറച്ചുകൂടി സങ്കീര്‍ണ്ണമായ പ്രവൃത്തികൾ ചെയ്യേണ്ടി വരുമ്പോൾ ലാറ്റെൿ ഒന്നിലധികം
തവണ പ്രവര്‍ത്തിപ്പിക്കേണ്ടി വരും. അവയെപ്പറ്റി പഠിക്കുമ്പോൾ വിശദമായി പറഞ്ഞു തരാം.


## ലാറ്റെക്കാണോ പിഡിഎഫ്‌ലാറ്റെക്കാണോ അതോ...

[അടുത്ത പാഠത്തിൽ](lesson-02), ലാറ്റെൿ എന്നത് ഒരൊറ്റ പ്രോഗ്രാം അല്ല എന്നു് നമ്മൾ കാണും. ഇപ്പോള്‍ കാര്യങ്ങൾ
ലളിതമാക്കാനായി പിഡിഎഫ് നിര്‍മ്മിക്കുന്നതിനു് നമ്മൾ pdfLaTeX എന്ന ഒരു പ്രത്യേക ലാറ്റെക് പ്രോഗ്രാമിൽ ശ്രദ്ധ
കേന്ദ്രീകരിക്കുകയാണു്. മറ്റു ചില പ്രോഗ്രാമുകളും അവ നിങ്ങള്‍ക്കു് എന്തിനാവശ്യം വരുമെന്നും നമ്മൾ പിന്നീടു് പഠിക്കും.
